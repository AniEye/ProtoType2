<html>
	<head>
		<link href='../../../css.css' rel='stylesheet' type='text/css'>
		<script type='text/javascript' src='../../../javascript.js'></script>
	</head>
	
	<body>
		<h1>4.1 Vannbaserte boreslam</h1>
		
		<p>Vannbaserte boreslam består av:</p>
		
		<ul>
			<li>Vannfase; ferskvann, saltvann, mettet saltvann.</li>
			<li>Reaktiv fase; leire (bentonitt, leire fra formasjonen).</li>
			<li>Ikke reaktiv fase; borekutt, vektmaterialer.</li>
			<li>Andre kjemikalier; polymerer, tynnere.</li>
		</ul>
		
		<p>De vannbaserte boreslammene kan deles inn i</p>
		
		<ul>
			<li>ferskvannsslam</li>
			<li>sjøvannsslam</li>
			<li>inhibitive vannbaserte slam</li>
		</ul>
		
		<h2 onclick="show('4.1.1')">4.1.1 Ferskvannsslam</h2>
		
		<div id='4.1.1'>
			<p>
				Det viktigste ferskvannsbaserte boreslammet er bentonittslam. Bentonitt brukes
				for å gi viskositet (og bæreevne) samt filtertapskontroll. Et dispergert bentonittslam
				er typisk for en "spud mud".
			</p>
			
			<ul class="noStyle">
				<li>- Lite bentonitt må til for ønsket viskositet.</li>
				<li>- Lite partikler i slammet og tettheten kan holdes lav.</li>
				<li>- Få eller ingen kjemikalier i tillegg.</li>
			</ul>
			
			<p>
				Systemet kan lett dispergeres. Tynnere kan tilsettes for å kontrollere viskositet
				og polymerer kan tilsettes for filtertapskontroll. Renseutstyr virker bra på et
				slikt system, vi taper lite boreslam og det er derfor økonomisk. Slammet kan
				også lett forandres til et inhibitivt slam.
			</p>
			
			<p>
				Ulempene med et slikt system er at det ikke er inhibitivt og kan derfor lett gi
				store viskositetsproblemer. Dermed må det fortynnes med vann, tilsettes kjemikalier
				og vektmaterialer. Systemet er også lite tolerant overfor saltforurensninger.
			</p>
		</div>
		
		<h2 onclick="show('4.1.2')">4.1.2 Sjøvannsslam</h2>
		
		<div id='4.1.2'>
			<p>
				Dette er slam med et saltinnhold opp til sjøvannskonsentrasjonen. Prehydrert
				bentonitt brukes til viskositet og filtertapskontroll, men må tilsettes på nytt
				med jevne mellomrom siden den prehydrerte effekten avtar over tid i saltvann.
				Polymerer kan også brukes.
			</p>
			
			<p>Sjøvann-lignosulfonatsystem kan også benyttes for å kontrollere leire og viskositet.</p>
		</div>
		
		<h2 onclick="show('4.1.3')">4.1.3 Inhibitive vannbaserte boreslam</h2>
		
		<div id='4.1.3'>
			<p>
				Inhibitivt slam skal forhindre uønskede reaksjoner med den formasjonen vi borer
				i. Inhibitive slam brukes i hovedsak i formasjoner hvor det er fare for leirsvelling,
				men det finnes også slamtyper som brukes i saltformasjoner hvor det er fare for
				utvaskinger.
			</p>
			
			<h3>Inhiberingsmekanismer for leirformasjoner</h3>
			
			<p>
				I inhibitive vannbaserte boreslam er det tilsetningsstoffene som direkte reagerer
				med leire og reduserer svelleevnen. Vi kan skille mellom to hovedmekanismer
				for inhibering:
			</p>
			
			<ul>
				<li>Polymerinhibering.</li>
				<li>Saltinhibering.</li>
				<li>Alkoholinhibering.</li>
			</ul>
			
			<h3>1. Polymerinhibering</h3>
			
			<p>
				Adsorpsjon av større molekylenheter (polymerer) til leirpartikler, eller plugging
				og forsegling av porer og sprekker i leirformasjonen slik at leirens tilgang på vann
				avtar og svellingen reduseres. Slike polymerer er lange (høy molekylvekt). De
				blir lett adsorbert til leiroverflaten og gir minimal viskositetsøkning. Polymeren
				må tilsettes kontinuelig fordi den forbrukes under boring.
			</p>
			
			<h3>2. Saltinhibering</h3>
			
			<p>
				Metall-ion med høyere bindingsenergi erstatter de utbyttbare ionene i leiren
				(vanligvis Na<sup>+</sup>). Eksempel: K<sup>+</sup>, Ca<sup>2+</sup>. For Ca<sup>2+</sup> antas inhiberingsmekanismen
				å ligge i at ionet er toverdig og binder seg til to leirkrystallflater samtidig og
				reduserer vannets mulighet til å trenge inn mellom leirkrystallene (osmosesvelling).
				For K<sup>+</sup> er inhiberingsmekanismen den at ionet er så lite at det kan gå ned
				i hullet i den heksagonale strukturen i tetraederlaget og binde leirkrystallflatene
				tettere sammen og dermed hindre hydrering.
			</p>
			
			<p>
				I de fleste vannbaserte inhibitive slam er det ofte en kombinasjon av pkt. 1 og
				pkt. 2 som anvendes. Slam av type to kjøres gjerne uten nevneverdig mengde
				bentonitt. Det tilsettes polymerer for å bygge opp tilstrekkelig viskositet. Slike
				slam betegnes som "low solid" eller "non-dispersed" slam. De kan ha ganske store
				filtertap.
			</p>
			
			<p>De vannbaserte boreslam som kan brukes for å inhibere leirformasjoner er:</p>
			
			<ul>
				<li>Gipsslam, CaSO<sub>4</sub>.</li>
				<li>Kalkslam, Ca(OH)<sub>2</sub>.</li>
				<li>Kaliumkloridslam, KCl.</li>
				<li>Natriumkloridslam, NaCl.</li>
				<li>Lignosulfonatslam.</li>
			</ul>
			
			<h3>Gipsslam</h3>
			
			<p>
				Her er det Ca<sup>2+</sup> som erstatter Na<sup>+</sup> i formasjonsleiren. Vi har et overskudd
				av gips i systemet som opprettholdes ved jevnlig tilsetning. For viskositet- og
				filtertapskontroll kan vi bruke både bentonitt og polymerer, men bentonitt vil
				gi liten viskositet. Mest vanlig i dag er å bruke polymerer, som må velges blant
				annet ut fra Ca<sup>2+</sup>-toleranse.
			</p>
			
			<p>
				Gipsslammet har relativ stor toleranse ovenfor salt- og sementforurensninger
				og er effektiv i øvre tærtiærformasjoner. I vektet slam er det viktig å holde
				leirinnholdet lavt (Metylenblått-test).
			</p>
			
			<p>
				Høy temperatur (over 135 &#730;C) kan gi problemer med høy viskositet og gelestyrke.
				Slammet kan også gi avleiring, av CaCO<sub>3</sub>, i produktiv sone.
			</p>
			
			<h3>Kalkslam</h3>
			
			<p>
				Ca<sup>2+</sup> er det inhiberende ion. Kalkslam med høy Ca(OH)<sub>2</sub>-konsentrasjon tåler
				høy faststoffkonsentrasjon, men stivner ved relativt lave temperaturer. Dette
				brukes i "gumbo"-formasjoner. Kalkslam med lav Ca(OH)<sub>2</sub>-konsentrasjon kan
				benyttes i formasjoner med noe høyere temperaturer. Kan få viskositets-topp
				ved tillaging, som kan reduseres med vann og tynner. Dette slammet gir høy pH
				og lav gelstyrke. Det er lite brukt i Nordsjøen.
			</p>
			
			<h3>Kaliumkloridslam</h3>
			
			<p>
				K<sup>+</sup> er det inhiberende ion. KCl-konsentrasjonen tilpasses mengde reaktiv leire
				i den borede sonen. K<sup>+</sup>-ionet forbrukes, og KCl må stadig tilsettes (Cl<sup>-</sup>-
				og Na<sup>+</sup>-konsentrasjonen øker). Kombineres med polymersystemer som i tillegg
				innkapsler leiren, gir viskositet og filtertapskontroll. Polymerer som innkapsler
				forbrukes og må tilsettes kontinuelig. God filtertapskontroll er vanskelig å oppnå
				før en del partikler er tatt opp i slammet.
			</p>
			
			<p>
				KCl-slam er mer stabil enn gipsslam og gir ingen problemer med høy gelstyrke.
				Slammet gjør liten skade på produksjonssoner.
			</p>
			
			<p>KCl-slammet er derimot noe mer korrosivt enn gipsslam.</p>
			
			<h3>Sjøvann-lignosulfonatslam</h3>
			
			<p>
				Består av lignosulfonat og lignitt samt salt fra sjøvannet som kontrollerer leiren
				og viskositeten. Store mengder lignosulfonat/lignitt må tilsettes for å oppnå
				inhibering (25-30 kg/m<sup>3</sup>). Omdanningen av et vanlig bentonittslam til et
				lignosulfonatslam skjer enkelt ved å øke konsentrasjonen av lignosulfonat og lignitt
				til de ønskede verdier. Mest brukt er nok kromlignosulfonat, på grunn av
				sin effektivitet og lave kostnad. Som alternativ for kromlignosulfonat finnes det
				nå jern- og titanlignosulfonat på markedet. Prehydrert bentonitt tilsettes for
				filtertapskontroll, polymerer kan brukes i tillegg.
			</p>
			
			<p>
				Lignosulfonat brukes gjerne også i kalk-/gipsslam når viskositetsproblemer oppstår.
			</p>
			
			<h3>Natriumkloridslam</h3>
			
			<p>
				Når et vannbasert slam inneholder mer enn 1 vekt% NaCl kaller vi den for et
				saltvannslam. Saltvannslam med høye konsentrasjoner av NaCl (rundt 40 000
				ppm) hindrer svelling av montmorillonitt og illitt. NaCl kan brukes fra lave
				konsentrasjoner til full metning. Lavere saltkonsentrasjoner brukes når det er
				fare for saltinnstrømning i brønnen. Mettet saltslam kan brukes når saltlag skal
				bores, dette for å unngå store utvaskinger.
			</p>
			
			<p>
				Viskositet og filtertapskontroll fås fra prehydrert bentonitt og/eller polymerer.
				Slammet kan gi problem med på grunn av høyt innhold av Mg<sup>2+</sup>-ioner.
			</p>
			
			<h3>Multisaltsystem</h3>
			
			<p>
				For å bore i komplekse saltformasjoner er et system som bruker flere enn ett salt
				utviklet. Et mettet natriumklorid system vil fremdeles føre til store utvaskinger
				i saltformasjoner som inneholder magnesium (Mg) og kalium (K).
			</p>
			
			<p>
				Multisaltsystemet består av en mettet saltløsning av Na<sup>+</sup>, K<sup>+</sup>, og Mg<sup>2+</sup>. Kalium- og
				natrium-saltene tilsettes først slik at disse løses fullstendig. Magnesium- saltene
				tilsettes så til utfelling av små krystaller.
			</p>
			
			<p>
				Polymerer tilsettes for viskositet og filtertapskontroll. Slammet må ha en lav pH
				(ca. 6,5) for at Mg<sup>2+</sup> ikke skal felles ut. Hydrosykloner bør ikke brukes og en bør
				unngå vannrengjøring av sikteduker og borestreng slik at saltkonsentrasjonen
				kan opprettholdes.
			</p>
			
			<h3>Alkohol systemer</h3>
			
			<p>
				Dette er en ny type vannbasert boreslam. Innhibitive vannbaserte boreslam,
				vanligvis KCl-slam tilsettes en blanding av flerverdige alkoholer (3-6 volum%).
				Glykol (2-verdig) sammen med polymerer og K<sup>+</sup>-ionet gir boreslammet en svært
				god inhiberende virkning på leirformasjoner. Mengde glykol som tilsettes er
				avhengig av glykol-typer og hvilke polymerer som brukes og vil derfor variere
				fra selskap til selskap.
			</p>			
		</div>
	</body>
</html>