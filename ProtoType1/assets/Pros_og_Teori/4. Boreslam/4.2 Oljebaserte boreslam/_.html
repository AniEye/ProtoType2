<html>
	<head>
		<link href='../../../css.css' rel='stylesheet' type='text/css'>
		<script type='text/javascript' src='../../../javascript.js'></script>
	</head>
	
	<body>
		<h1>4.2 Oljebaserte boreslam</h1>
		
		<p>
			Et av hovedproblemene ved boring i Nordsjøen er at formasjonen består av
			svært reaktiv leire som lett sveller. Man må derfor bruke borevæsker som, mer
			eller mindre, forhindrer leirsvelling. Oljebaserte boreslam er et alternativ til de
			inhibitive vannbaserte borevæskene.
		</p>
		
		<p>
			De brukes gjerne der hvor man i tillegg forventer store friksjonskrefter, ved avviksboring,
			"differential sticking" etc. Når vi snakker om oljebaserte slam mener
			vi egentlig invert oljeemulsjonsslam.
		</p>
		
		<h2 onclick="show('4.2.1')">4.2.1 Invert emulsjonsslam</h2>
		
		<div id='4.2.1'>
			<p>
				Med et invert oljeemulsjonsslam menes at vi har vanndråper emulgert i olje. Disse
				dråpene virker på samme måte som faste partikler i slammet. Vanninnholdet
				kan variere fra 5-50 %. Oljefasen vil dekke og oljefukte alle faste partikler i slammet.
				Et slam med høy vekt eller mye partikler krever derfor et høyere olje/vann
				forhold.
			</p>
			
			<h3>Inhiberingsmekanisme</h3>
			
			<p>
				En av de viktigste grunnene til at invert oljeslam blir brukt er at det gir maksimal
				borehullsstabilitet i leirholdige formasjoner.
			</p>
			
			<p>
				I forbindelse med oljebasert slam vil vannoverflaten i oljeemulsjonen virke som en
				semipermeabel hinne. Vannmolekyler kan vandre igjennom den semipermeable
				hinnen mens saltioner ikke kan komme igjennom denne hinnen. Hvis vi har
				forskjellig vannaktivitet (salinitet) imellom slammet og formasjonsvannet vil det
				oppstå et osmotisk trykk, der vann migrerer fra soner med høy vannaktivitet
				(lav salinitet) til soner med lav vannaktivitet, for å utlikne forskjell i salinitet.
			</p>
			
			<p>
				Derfor prøver en å balansere saliniteten i slammet med saliniteten i formasjonen
				for å unngå at vann går fra slammet og ut i formasjonen.
			</p>
			
			<h3>Oppbygging av invert oljeslam</h3>
			
			<p>Invert oljeslam består av 3 forskjellige faser:</p>
			
			<ul>
				<li>Oljefase.</li>
				<li>Vannfase.</li>
				<li>Partikkelfase.</li>
			</ul>
			
			<p>I tillegg tilsettes:</p>
			
			<ul>
				<li>Emulgatorer/overflateaktive stoffer.</li>
				<li>Viskositetsøkende stoffer.</li>
				<li>Filtertapsreduserende stoffer.</li>
			</ul>
			
			<p>
				<b>Oljefasen</b> er den kontinuelige fasen i et invert oljeslam. Oljefasen kan være
				dieselolje eller lite giftige mineraloljer. Dieselolje inneholder ca. 15-25 % aromater,
				som ansees å skape miljømessige problemer samtidig som de kan være
				kreftfremkallende. For å unngå disse problemene har man i de "lite giftige mineraloljer"
				fjernet det meste av aromatene. I tillegg til lavt aromatinnhold har
				mineraloljene som brukes et høyt flammepunkt slik at de gir liten avdampning
				og dermed mindre brannfare og et bedre miljø for de som arbeider ved siktemaskin,
				i pumperom og lignende
			</p>
			
			<p>
				<b>Vannfase</b> i slammet består av små emulgerte dråper. Vannfasen er en saltløsning
				som kan bestå av KCl, NaCl, MgCl<sub>2</sub> eller CaCl<sub>2</sub>. Hvilket salt som brukes
				vil være avhengig av saliniteten (vannaktiviten) som ønskes. Vannaktiviteten for
				mettede saltvannsløsninger av disse saltene er: KCl = 0,86, NaCl = 0,76, MgCl<sub>2</sub>
				= 0,33 og CaCl<sub>2</sub> = 0,32. Normalt brukes CaCl<sub>2</sub>. Saltkonsentrasjonen velges
				ut fra ønsket om å balansere vannaktiviteten i slammet med vannaktiviteten i
				formasjonen (leiren) for å unngå osmose.	
			</p>
			
			<p>
				Olje/vann-forholdet ligger vanligvis mellom 70/30-90/10, avhengig av formasjon
				og mengde partikler i slammet. Olje/vann forhold er det volumetriske forholdet
				mellom olje- og vann-delen i væskefasen.
			</p>
			
			<ul><img src="fraction 4.1.PNG" width='180px'>(4.1)</img></ul>
			
			<ul class="noStyle">
				<li>O = olje i væskefasen [Vol%]</li>
				<li>W = vann i væskefasen [Vol%]</li>
				<li>R = volumer fra retorte [ml]</li>
			</ul>
			
			<p>
				O=W forholdet rapporteres alltid som % olje over % vann i væskefasen uten
				bruk av desimaler. Eksempelvis 78/22 (ikke som 3,55).
			</p>
			
			<p>
				<b>Partikkelfasen</b> består hovedsaklig av vektmaterialer, borekaks som ikke blir
				skilt ut av rensesystemet og faste kjemikalier som vi tilsetter slammet. I tillegg
				vil vanndråper oppføre seg som partikler i et slikt slam med hensyn på viskositet.
			</p>
			
			<p>
				Borekakset vil ikke hydrere eller dispergere i denne type slam. Dermed unngås
				problem med et høyt innhold av små partikler og dette gjør det lettere å fjerne
				borekakset på overflaten. Behovet for tynning av slammet blir dermed også
				redusert.
			</p>
		</div>
		
		<h2 onclick="show('4.2.2')">4.2.2 Emulsjoner</h2>
		
		<div id='4.2.2'>
			<p>
				En emulsjon er en blanding av to ublandbare væsker, hvor den ene er fordelt i
				den andre. Vi har to typer:
			</p>
			
			<ul>
				<li>Normal emulsjon, hvor oljen er fordelt i vannet.</li>
				<li>Invert emulsjon, hvor vannet er fordelt i oljen.</li>
			</ul>
			
			<p>
				En vann-i-oljeemulsjon kan en få ved å blande olje og vann, men dette vil skille
				seg raskt. Derfor må det tilsettes overflateaktive stoffer/emulgatorer som stabiliserer
				emulsjonssystemet.
			</p>
			
			<h3>Overflateaktive stoffer/emulgatorer (surfaktanter)</h3>
			
			<p>
				Prinsippet for disse er at de reduserer overflatespenningen mellom to ikke blandbare
				væsker, eller mellom en væske og et fast stoff. De består av en hydrofil
				("vann-elskende") og en lipofil ("olje-elskende") del (hydrofil + lipofil = amfilfil)
				og er dermed delvis løselig i vann og i olje. Emulgatorene reduserer dermed
				tendensen vanndråpene har til å smelte sammen. Det er viktig at emulgatorene
				er temperaturstabile slik at de ikke brytes ned ved høye temperaturer. Klassifiseringen
				av overflateaktive stoffer skjer etter ladningen på den hydrofile delen.
			</p>
			
			<ul>
				<li>Anioniske.</li>
				<li>Kationiske.</li>
				<li>Amfotære.</li>
				<li>Ikke-ioniske.</li>
			</ul>
			
			<p>
				Kationiske surfaktanter er positivt ladet ved den hydrofile delen, mens anioniske
				surfaktanter (som for eksempel såper) er negativt ladet. Amfotære surfaktanter
				har både en positiv og negativ ladning i den hydrofile delen. Surfaktantene kan
				også grupperes etter deres bruk, i emulgatorer og oljefuktende stoffer.
			</p>
			
			<h3>Emulgatorer</h3>
			
			<p>
				Dette er surfaktanter som gjør best jobb i finfordeling av en væske i en annen.
				For å skape en stabil emulsjon (finfordele en væske i en annen) tilsetter vi emulgatorer
				som reduserer overflatespenningen til væskefasene. Dermed reduseres
				tedensen de ublandbare væskene har til å skille seg. Jo mindre dråper (miceller)
				vi kan skape i emulsjonen, jo mer stabil blir emulsjonen.
			</p>
			
			<p>
				Primæremulgatorene er framstilt av fettsyrer. De trenger Ca(OH)<sub>2</sub> for å omdannes
				til kalsiumbasert såpe, slik at de kan fungere som emulgatorer. Kalsiumenden
				vil nå være oppløselig i vann, mens hydrokarbondelen av molekylet er løselig i
				olje. Når vannfasen har oppløst salt (CaCl<sub>2</sub> eller NaCl) vil løseligheten til kalsiumenden
				øke ytterligere.
			</p>
			
			<p>
				Sekundæremulgatorene er enten et amin eller polyamid produkt og har ikke
				behov for kalsium for å fungere. Disse emulgatorene brukes til å forsterke emulsjonsstabiliteten
				og til å lette oljefukting og dispergering av faststoff i slammet.
			</p>
			
			<p>
				Et invert oljeslam må være i stand til å ta hånd om vanninnstrømning. Derfor
				bør det være et overskudd av emulgatorer i slammet.
			</p>
			
			<p>
				Faktorer som virker inn på emulsjonsstabilitet er temperatur, viskositet av den
				eksterne fasen, mengde og blanding av surfaktanter.
			</p>
			
			<h3>Oljefuktende stoffer</h3>
			
			<p>
				For at faste partikler som kommer inn i slammet ikke skal bli frastøtt må overflaten
				på disse oljefuktes. En emulgator virker i prinsippet som et oljefuktende
				stoff, men de er ikke sterke nok til å ta seg av store mengder vektmaterialer eller
				våt borekaks ved høy borehastighet.
			</p>
			
			<p>
				De oljefuktende stoffene er vanligvis polyamider. Ikke-ioniske er som regel tilstrekkelig
				når tettheten på slammet er under 2 tonn/m<sup>3</sup>. For tyngre boreslam
				brukes gjerne anioniske oljefuktende stoff.
			</p>
		</div>
		
		<h2 onclick="show('4.2.3')">4.2.3 Andre tilsettingsstoffer</h2>
		
		<div id='4.2.3'>
			<h3>"Lime", Ca(OH)<sub>2</sub></h3>
			
			<p>
				Noen overflateaktive stoffer trenger Ca<sup>2-</sup> for å virke. Ca(OH)<sub>2</sub> tilsettes for å
				danne kalsium-såper. Ca(OH)<sub>2</sub> vil også kunne reagere med H<sub>2</sub>S som er kommet
				inn i slammet. Har derfor gjerne et overskudd av "lime".
			</p>
			
			<h3>Viskositetsøkende stoffer</h3>
			
			<p>
				Viskositet må en ha for å holde vektmaterialer flytende og å bringe borekaks til
				overflaten. Partiklene i slammet samt det emulgerte vannet vil gi bidrag til den
				plastiske viskositeten. For å få flytegrense og gele-styrke finnes forskjellige typer
				tilsetningsstoffer.
			</p>
			
			<p>
				Det som brukes mest er organisk leire eller aminbehandlet leire. Organisk leire
				("Organophilic clay") kan bestå av montmorillonitt, attapulgitt eller hektoritt
				som er behandlet med en kationisk surfaktant, gjerne et organisk ammoniumsalt.
				Dette kan foregå i en våt eller tørr prosess. Den organiske leiren fra den våte
				prosessen er mest temperaturstabil, men er mer kostbar. Hektoritt foretrekkes
				derfor som leire da den er temperaturstabil til 200 &#730;C. Man kaller "aminbehandlete"
				bentonitter også for bentoner.
			</p>
			
			<p>
				Mengden organisk leire som tilsettes varierer alt etter flytegrense og gelestyrke
				som ønskes. Leiren dispergerer i oljen og virker som et kolloid som gir en økt
				viskositet. Felles for de fleste av disse er at de må ha kraftig miksing før de får
				full effekt. Dette får man når slammet presses gjennom dysene i borekronen.
			</p>
			
			<p>Polymerer kan også brukes for å øke viskositeten, men dette skjer i liten utstrekning.</p>
			
			<h3>Filtertapsreduserende middel</h3>
			
			<p>
				Det benyttes ikke alltid slike produkter i et oljebasert boreslam. Ønskes et lavere
				HTHP-filtertap enn 10 ml benyttes som regel mere emulgatorer (sekundære)
				sammen med tilsetningsstoffer som har som eneste mål å senke filtertapet.
			</p>
			
			<p>
				Det mest brukte filtertapsreduserende stoffet som brukes er asfalt, enten som
				asfalt fra destillering av råolje, i gilsonitt (som finnes i avsetninger), eller blåst
				asfalt.
			</p>
			
			<p>
				Aminbehandlet (med en kationisk emulgator) lignitt kan også brukes som filtertapsreduserende
				middel. Det samme gjelder en rekke polymerer.
			</p>
			
			<p>
				Finfordelingen av disse partiklene i slammet er viktig for at de skal gi best mulig
				effekt, derfor tilsettes ofte dispergeringsmidler.
			</p>
			
			<h3>Vektmaterialer</h3>
			
			<p>
				Det brukes samme type vektmaterialer som i vannbaserte borevæsker. Mest
				brukt er barytt.
			</p>
		</div>	
		
		<h2 onclick="show('4.2.4')">4.2.4 Fordeler/ulemper med oljebaserte slam</h2>
		
		<div id='4.2.4'>
			<p>
				Hovedgrunnen til at invert oljeslam har vært brukt er at det gir maksimal borehullstabilitet,
				dette er spesielt viktig i avviksbrønner. At et slikt slam reduserer
				friksjonen i brønnen er også en verdifull hjelp ved boring av høydevierte brønner.
				Slammet er temperaturstabilt og fungerer godt selv ved temperaturer over
				175 &#730;C. Invert emulsjonsslam er en ikke-polar væske. Dette gjør systemet tilnærmet
				upåvirkelig av forurensninger, slik som salt, anhydrit, sement, CO<sub>2</sub> og
				H<sub>2</sub>S. Borekakset vil ikke hydrere og dispergere på vei ut av hullet. Dette gjør det
				lett å fjerne partikler fra slammet. Problemer med høyt innhold av fine partikler
				forekommer sjelden. Andre fordeler med oljebasert slam er høy borehastighet,
				og ingen korrosjonsproblemer.
			</p>
			
			<p>
				De største innvendingene mot bruk av oljebasert slam er at det er miljøskadelig.
				Dette gjelder på miljøet med forurenset borekaks, og på arbeiderne som blir
				utsatt for damp og søl. Andre ulemper med oljebasert slam er at det har høy
				gassløselighet, det kan ikke brukes i vannfuktet gassreservoar på grunn av emulsjonsdannelse.
				Dessuten har vektmatrialer lett for å falle til bunns når slammet
				står stille.
			</p>
		</div>
		
		<h2 onclick="show('4.2.5')">4.2.5 Analyser av oljeslam</h2>
		
		<div id='4.2.5'>
			<p>Vi skal her se på noen av de mest vanlige analysene som foretas på et oljebasert boreslam</p>
			
			<h3>Alkalitet (Magcobar metoden)</h3>
			
			<p>Denne analysen bestemmer alkaliteten som mengde Ca(OH)<sub>2</sub> ("lime") i slammet.</p>
			
			<h3>Prosedyren:</h3>
			
			<ol>
				<li>Tilsett 20 ml av en xylene/isopropanol-blanding (1:1) i en Erlenmeyerkolbe.</li>
				<li>Bruk pipette og pipettér ut nøyaktig 1,00 ml oljebasert slam og tilsett dette
					til xylene/isopropanol-blandingen, og miks godt.</li>
				<li>Fortynn med destillert vann til totalvolumet er ca. 150 ml.</li>
				<li>Tilsett noen dråper fenolftalein og titrer med 0,05 M H<sub>2</sub>SO<sub>4</sub> inntil den rosa
					fargen forsvinner.</li>
				<li>Du kan nå enkelt finne klorkonsentrasjonen til denne prøven ved å starte
					på punkt 5 i prosedyren under (avsnitt 4.2.5).</li>
			</ol>
			
			<p>
				Rapporter alkaliteten (M<sub>p</sub>) som antall ml 0,05M H<sub>2</sub>SO<sub>4</sub> forbrukt pr. ml slam.
				Konsentrasjon av Ca(OH)<sub>2</sub> ("lime") i lbs/bbl beregnes slik:
			</p>	
			
			<ul>[Ca(OH)<sub>2</sub>] = M<sub>p</sub> &#183; 1,3 (4.2)</ul>
			
			<h3>Kloridinnhold (Magcobar metoden)</h3>
			
			<p>
				Denne metoden brukes til bestemmelse av kloridinnholdet i vannfasen. Når kloridinnholdet
				er kjent kan så saltinnhold beregnes, avhengig av hvilket salt (for
				eksempel CaCl<sub>2</sub> eller NaCl) man bruker for å justere vannaktiviteten.
			</p>
			
			<h3>Prosedyre:</h3>
			
			<ol>
				<li>Tilsett 20 ml av en xylene/isopropanol-blanding (1:1) i en Erlenmeyerkolbe.</li>
				<li>Bruk pipette og pipettér ut nøyaktig 1,00 ml oljebasert slam og tilsett dette
					til xylene/isopropanol-blandingen, som så blandes godt.</li>
				<li>Fortynn med dest vann til totalvolumet er ca. 150 ml.</li>
				<li>Reduser pH i løsningen (max.pH = 8,4) med H<sub>2</sub>SO<sub>4</sub> (Ikke bruk pH-meter.
					Bruk fenoletalein som indikator, se Alkalitet-titreringen) for å unngå utfelling
					av AgOH</li>
				<li>Tilsett noen dråper K<sub>2</sub>CrO<sub>4</sub> -indikatorløsning.</li>
				<li>Titrer med en 0,282 M AgNO<sub>3</sub> løsning til vi får omslag til en rødtone.</li>
			</ol>
			
			<h3>Andre Tester</h3>
			
			<p>
				<b>Elektrisk stabilitet</b> Denne metoden måler den relative stabilitet av en vanni-
				olje emulsjon. Ved å plassere to elektroder med fast avstand i slammet og måle
				spenningen som må settes opp for at emulsjonen (slammet) skal bli elektrisk
				ledende, får vi et mål på emulsjonens stabilitet. Til dette formålet kan vi bruke
				en "Fann Emulsion Stability Tester". Instrumentet består av en batteridrevet
				kontrollenhet og en elektrode.
			</p>
			
			<h3>Prosedyre:</h3>
			
			<ol>
				<li>Hell slammet over i et begerglass og rør med elektroden i 30 sekunder,</li>
				<li>Juster til ønsket temperatur, normalt 50 &#730;C. Under laboratorieøvelsen bruker
					vi romtemperatur.</li>
				<li>Sjekk at elektroden er senket ned i slammet slik at elektrodeparet er fullstendig
					dekket av slam. Elektroden skal ikke berøre veggene i begerglasset.</li>
				<li>Trykk på ON knappen.</li>
				<li>Trykk på TEST knappen for å starte automatisk spenningsøkning. Spennings
					økningen skal stoppe automatisk.</li>
				<li>Noter avlest verdi. ES = (avlesning)</li>				
				<li>Rens elektrodeplatene med en papirklut.</li>
				<li>For å teste reproduserbarheten, rør slamprøven i ca. 30 sekunder og gjenta
					testen.</li>
			</ol>
			
			<p>Den elektriske stabilitet (ES) oppgis i Volt.</p>
			
			<h3>Retorte</h3>
			
			<p>
				Vi må kjenne fraksjon vann (F<sub>w</sub>) i det oljebaserte slammet for å kunne beregne
				% salt i vannfasen, noe som er viktig når boreslammets vannaktivitet bør være
				lik formasjonens vannaktivitet.
			</p>
			
			<p>
				Olje/vann forholdet samt innhold av faste partikler måles med en retorte. Prosedyren
				for bruk av retorten står beskrevet i avsnitt 3.1.
			</p>
		</div>
	</body>
</html>