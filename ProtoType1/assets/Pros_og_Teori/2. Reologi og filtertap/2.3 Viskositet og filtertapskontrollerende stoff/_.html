<html>
	<head>
		<link href='../../../css.css' rel='stylesheet' type='text/css'>
		<script type='text/javascript' src='../../../javascript.js'></script>
	</head>
	
	<body>
		<h1>2.3 Viskositet og filtertapskontrollerende stoff</h1>
		
		<p>
			Leire i form av bentonitt er viktige tilsetningsstoffer for kontroll av viskositet og
			filtertap i vannbaserte boreslam. Når leirens egenskaper ikke er ønsket eller leiren
			ikke gir tilstrekkelig effekt må andre tilsetningsstoffer tilsettes. Den viktigste
			gruppen av slike tilsetningsstoffer er polymerer.
		</p>
		
		<h2 onclick="show('2.3.1')">2.3.1 Polymerer</h2>
		
		<div id='2.3.1'>
			<p>
				Polymerer er bygget opp av en eller flere grunnleggende enheter (monomerer)
				som bindes sammen (polymeriseres) til lange kjeder. Polymerene kan være anioniske,
				kationiske, eller ikke-ioniske, avhengig av hvilke reaktive grupper som
				inngår i polymeren. Polymerkjedene kan igjen forandres ved kjemiske reaksjoner
				eller kryssbindes. På denne måten kan vi få polymerer med forskjellige egenskaper.
				For at polymerene skal være vannløselige må de ha en ionisk karakter.
				Ladningen gjør at polymerene blir avhengig av både pH (optimum ved pH =
				8,5-9,0) og saltkonsentrasjon for å fungere tilfredstillende. Anioniske polymerer
				er de som brukes mest i boreindustrien.
			</p>
			
			<p>
				Forskjellige polymerer kan ha forskjellige oppgaver i et vannbasert boreslam.
				Deres bruksområde vil for en stor del være avhengig av ladning og av molekylvekten (lengden)
				av polymeren. Noen blir tilsatt for primært å gi høyere
				viskositet, mens andre blir tilsatt for å redusere filtertap, eller for å innkapsle
				borekaks og inhibere leire. Det finnes også overgangsformer mellom disse som
				kan ha kombinerte effekter. Kommersielle produkter kan bestå av en blanding
				av to eller flere polymertyper. Felles for de fleste polymerer som tilsettes i slam
				er at de kan bli utsatt for bakteriologisk nedbryting. Derfor brukes ofte biocider
				sammen med polymerer.
			</p>
			
			<img src="Figur 2.3.PNG" >
			
			<p>
				Polymerene kan tilsettes i sjøvannsslam uten videre, men effekten avtar med
				økende saltinnhold slik at større kvanta må brukes. Noen krever fjerning av
				toverdige ioner som Ca<sup>2+</sup> og Mg<sup>2+</sup> før de kan brukes. Høye pH-verdier (over 11)
				kan ødelegge polymerene. Derfor må en unngå store tilsetninger som øker pH,
				eller tilsetting av konsentrert lut direkte i slammet.
			</p>
			
			<p>
				PH-toleransen sammen med at de fleste polymerer har liten toleranse ovenfor
				kalsium (Ca<sup>2+</sup>) gjør at man unngår boring av mye sement med polymerbaserte
				slam.
			</p>
			
			<p>
				Polymerslam vil ofte være lite tolerante overfor høyt partikkelinnhold. Ved høye
				temperaturer kan en også få problemer med degenerering av polymerer.
			</p>
			
			<h3>Stivelse</h3>
			
			<p>
				Stivelse er bygget opp av glukose (C<sub>6</sub>H<sub>12</sub>O<sub>6</sub>) bundet sammen til lange kjeder
				gjennom 1-4 &#945; bindinger, se figur 2.3. Symbolet &#945; betyr at bindingen er på
				motsatt side av CH<sub>2</sub>OH-gruppen.
			</p>
			
			<p>
				Kjedene er enten lineære eller forgrenede og har ulik lengde. Blandingsforholdet
				mellom disse kan variere i det ferdige produktet. Dette er grunnen til at stivelse
				selges i kvaliteter med forskjellige egenskaper. Stivelse er hovedkomponent i korn
				og poteter og er i utgangspunktet lite vannløselig. Stivelsen må derfor behandles
				slik at den blir mer vannløselig før den kan benyttes i boreslam. Fordi stivelsen
				er ikke ionisk er den løselig i boreslam med høy saltkonsentrasjon. Den er også
				rimelig. Bruken begrenses først og fremst av at temperaturstabiliteten er dårlig
				og at stivelse råtner lett.
			</p>
		
			<img src="Figur 2.4.PNG" >
			
			<h3>Cellulose og cellulosederivater</h3>
			
			<p>
				Cellulose er bygget opp av glukosemolekyler i kjeder slik som stivelse. Men glukoseenhetene
				er bundet sammen med 1-4 &#946; bindinger, se figur 2.4. Symbolet &#946;
				betyr at bindingen er på samme side av CH<sub>2</sub>OH-gruppen. Cellulose er hovedkomponent
				i plantemateriale og denne organiske forbindelsen er ikke vannløselig.
			</p>
			
			<p>
				<b>CMC, CarboksyMetylCellulose</b> produseres fra trevirke og bomull i kjemiske
				reaktorer i et organisk løsemiddel tilsatt tilstrekkelige mengder NaOH
				og monokloreddiksyre (Cl-CH<sub>2</sub>-COOH) til å gi de ønskede egenskapene, 
				vannløselighet og dermed viskositet, inhibering og filtertapskontroll i borevæsker.
				Vannløseligheten skyldes den ioniske karakteren COO<sup>-</sup> (anionisk), se figur 2.4.
				Egenskapene til CMC kan kontrolleres ved å variere substitusjonsgraden (DS)
				og kjedelengden (DP). Maksimal DS er 3,0 (3OH<sup>-</sup> grupper som kan substitueres
				i hvert glukosemolekyl). Vannløselighet oppnås med DS > 0,45. Salt- og Ca<sup>2+</sup>-
				toleransen øker med økende DS. I CMC vil DS være 0,4-0,8 mens kjedelengdene
				i de mest brukte CMC typene varierer fra 500-5000 glukoseenheter.
			</p>
			
			<p>
				Den viskositetsoppbyggende egenskapen følger kjedelengden slik at CMC HV
				(High Viscosity) vil ha lange kjeder mens CMC LV (Low Viscosity) vil ha korte
				kjeder.
			</p>
			
			<p>
				CMC er stabil opp til temperaturer på ca. 150 &#730;C. Effektiviteten av CMC avtar
				når saltkonsentrasjonen overstiger 50000 ppm. Den har også en lav Ca<sup>2+</sup>-
				toleranse (2000 ppm).
			</p>
			
			<p>
				<b>Poly Anioniske Celluloser (PAC), Drispac etc.</b> har samme struktur som
				CMC, se figur 2.4 men skiller seg fra CMC ved mer lik og høyere substitusjonsgrad
				(DS) på hvert enkelt glukosemolekyl. På grunn av mer lik DS på hvert
				glukosemolekyl vil Drispac med samme DS og kjedelengde (DP) som CMC ha
				en bedre kvalitet enn CMC. Normal DS for Drispac er 0,9-1,0. Den høyere substitusjonsgraden
				vil beskytte polymeren mot enzymatisk/bakteriell nedbryting
				på grunn av sterisk hindring, og øke salt- og Ca<sup>2+</sup>-toleransen. Høykvalitetsdrispac
				er den polymertypen som egner seg best i boreslam. Den kombinerer
				en høy grad av inhibering med valgmuligheter for høy eller lav viskositet og gir
				samtidig god filtertapskontroll. Den er temperaturstabil opp til 150 &#730;C.
			</p>
			
			<p>
				<b>HEC, HydroksyEtylCellulose</b> framstilles ved at cellulose bløtlegges i kaustikk
				(NaOH) og så reageres med etylenoksyd. HEC blir vannløselig selv om den
				ikke er ionisk, fordi hydroksyetylgruppene øker hydrogenbindingsmulighetene i
				molekylet, se figur 2.4.
			</p>
			
			<p>
				I HEC er maksimal substitusjonsgrad (DS) som i CMC lik 3. Men i HEC har
				vi i tillegg også molekylær substitusjon (MS). MS er et tall for gjennomsnittlig
				antall reagerte etylenoksyd molekyler pr. glukosemolekyl. Typiske MS verdier
				vil være 1,5-2,5.
			</p>
			
			<p>
				Optimal vannløselighet får HEC med DS lik 0,9-1,0. Den er også syreløselig og
				er derfor anvendelig i "drill in" væsker.
			</p>
			
			<p>
				HEC gir gjennomgående lavere viskositet enn CMC. HEC gir også lav gelestyrke
				og har derfor dårlig evne til å holde partikler i suspensjon. Det er også en tendens
				til at boreslam med HEC skummer, slik at antiskummiddel må brukes.
			</p>
			
			<p>
				<b>Xanthan, XC polymer</b> er foreløpig den eneste biopolymeren det er funnet
				anvendelse for i boreslam. Den produseres av karbohydrater av en bakterie som
				heter Xanthamonas campestris. XC-polymeren er bygget opp med en hovedkjede
				av cellulosemolekyler. Til hovedkjeden er det så bundet 3 repeterende enheter
				av glukose, mannose og monosakkarider. Polymeren blir dermed svært kompleks
				med høy molekylvekt, se figur 2.5.
			</p>
			
			<p>
				Den kan være vanskelig å løse i vann uten forbehandling, den gir dårlig inhibering
				og filtertapskontroll, men gir svært høy viskositet pr. vektenhet.
			</p>
			
			<p>
				Den bør ikke brukes i slam med høyt partikkelinnhold eller sammen med kjemikalier
				som inneholder kromat/dikromat på grunn av fare for kraftig viskositets-
				økning (kryssbinding). XC-polymeren råtner lett og begynner å degradere ved
				120 &#730;C.
			</p>
			
			<h3>Polymerer med tynningseffekt</h3>
			
			<p>
				Flokkulasjon av leire kan forhindres ved å tilsette bestemte komplekse anioner.
				Mekanismen bak tynningseffekten anses å være at de komplekse anionene
				absorberes på kanten av leirpartiklene og nøytraliserer de positive elektriske ladningene.
				Leirpartiklene blir dermed deflokkulert og dispergert. Disse polymerene/
				tynnere vil redusere viskositeten og samtidig virke positivt på filtertapet på
				grunn av dispergering av partiklene.
			</p>
			
			<p>
				I polymerslam vil det ikke være så effektivt å bruke slike polymerer/tynnere
				som i bentonittslam. Det vil være færre ladde partikler i slammet, dessuten vil
				andre anioniske polymerer ha nøytralisert en del av de positive ladningene på
				partiklene.
			</p>
			
			<img src="Figur 2.5.PNG" >
			
			<h3>Lignin</h3>
			
			<p>
				20-30 % av trevirke består av lignin. Ved framstilling av cellulose/papir dannes
				ligniner som et biprodukt av sulfittprosessen. Den kjemiske formelen for lignin
				er kompleks og ikke helt klarlagt. Ligninene er sure og må derfor brukes sammen
				med kaustisk soda.
			</p>
			
			<p>
				Ligninene reduserer viskositeten og bedrer filteregenskapene og er spesielt egnet
				for bruk i saltvannsslam.
			</p>
			
			<p>
				<b>Lignosulfonat</b> er sulfonerte ligniner, som igjen er et biprodukt fra cellulose
				produksjon. De mest effektive lignosulfonater inneholder krom (Cr), se figur 2.6.
			</p>
			
			<p>
				Lignosulfonat er den klart mest brukte tynner i boreslam og brukes til å kontrollere
				viskositet og filtertap ved høye temperaturer. Den kan brukes både i
				ferskvann og saltvann og den er temperaturstabil til over 200 &#730;C. Det virker
				som lignosulfonat har best effekt ved pH > 10. Det dannes lett skum ved miksing
				av lignosulfonatslam, slik at antiskummidler må brukes.
			</p>
			
			<p>
				<b>Lignitter</b> kalles også minerte ligniner fordi de ikke framstilles på kunstig måte,
				men tas ut i dagbrudd. Lignittene består av plantemateriale og inneholder mye
				humussyre.
			</p>
			
			<p>
				Lignitt brukes sammen med lignosulfonat til å kontrollere viskositet og filtertap
				ved høye temperaturer. I tillegg til at tynningseffekten gir et lavere filtertap så
				oppfører lignittpartiklene seg som kolloide partikler som også reduserer permeabiliteten
				i filterkaken.
			</p>
			
			<p>
				Lignitten mister sin effekt etterhvert som saltinnholdet i slammet øker og felles
				ut av kalsium- og magnesium-ioner. Den er stabil opptil ca. 200 &#730;C.
			</p>
			
			<img src="Figur 2.6.PNG" >
			
			<h3>Andre tynnere</h3>
			
			<p>
				<b>Polyfosfater</b> består av flere fosfatmolekyler (PO<sub>4</sub><sup>3-</sup>) som dannes under vannavspalting,
				for eksempel til tetrafosfat hvor fire fosfat er knyttet sammen:<br/>
				4PO<sub>4</sub><sup>3-</sup> + 6H<sup>+</sup> &#8594; P<sub>4</sub>O<sub>12</sub><sup>6-</sup> + 3H<sub>2</sub>O<br/>
				De er gode tynnere i ferskvann ved lavere temperaturer, og ved lav pH. Polyfosfater
				er dårlige tynnere i saltvann og blir derfor lite brukt i Nordsjøen.
				De reagerer med Ca<sup>2+</sup>-ioner og kan ikke brukes som tynnere i kalsium-baserte
				boreslam (for eksempel gipsslam).
			</p>
			
			<p>Natrium-tetrafosfat er den mest brukte polyfosfattynner.</p>
			
			<p>
				Et annet polyfosfat er natrium-dihydrogen-pyrofosfat (Na<sub>2</sub>H<sub>2</sub>P<sub>2</sub>O<sub>7</sub>, Sodium Acid
				Pyro Phosphate, S.A.P.P) som også kan brukes for å få fjernet forurensninger
				av kalsium ioner (fra sement, gips; felles ut som tungtløslig salt). S.A.P.P. er
				næringssalt for bakterier og kan føre til økt biologisk nedbrytning av polymerer,
				og i verste fall til H<sub>2</sub>S produksjon.
			</p>
		</div>
	</body>
</html>