<html>
	<head>
		<link href='../../../css.css' rel='stylesheet' type='text/css'>
		<script type='text/javascript' src='../../../javascript.js'></script>
	</head>
	
	<body>
		<h1>1.5 Leire i boreslam</h1>
		
		<p>
			Leire har en viktig rolle i boreslam, spesielt i de vannbaserte boreslamstypene.
			De kan tilsettes med vilje for å gi ønskede viskositetsegenskaper til boreslammet
			og som små flakatige (kolloidale) partikler som er viktig for filtertapskontroll.
			Under boring vil det i de fleste tilfeller skje en rask konsentrasjonsoppbygging
			av leirpartikler fra formasjonen i boreslammet.
		</p>
		
		<p>
			Flyteegenskapene og kontroll av væsketap modifiseres ved kjemisk behandling,
			enten tilsatt med vilje eller som en konsekvens av forurensninger fra vannløselige
			formasjoner slik som sement, anhydrite, salt eller magnesiumsalter.
		</p>
		
		<h2 onclick="show('1.5.1')">1.5.1 Bindingskrefter mellom partikler</h2>
		
		<div id='1.5.1'>
			<p>
				Kreftene som virker mellom partiklene kan beskrives som enten frastøtende krefter
				eller tiltrekkende krefter. Partiklene kommer i kontakt med hverandre på
				grunn av Brownske bevegelser. Om de binder seg til hverandre eller ikke avhenger
				av summen av de frastøtende og tiltrekkende kreftene.
			</p>
			
			<p>
				De frastøtende krefter som gjelder er elektrisk dobbeltlagfrastøtning. Av tiltrekningskrefter
				er det de Van der Waalske kreftene som er klart viktigst.
			</p>
		</div>
		
		<h2 onclick="show('1.5.2')">1.5.2 Leirpartikkel interaksjon</h2>
		
		<div id='1.5.2'>
			<p>
				Oppførselen til leirpartiklene i en løsning er viktig da det påvirker viktige slamegenskaper
				slik som viskositet, flytegrense og filtertap. For bedre å forstå hvordan
				leirpartiklene oppfører seg i et boreslam, skal vi beskrive de 4 tilstandene
				leirpartiklene kan innta i vann se figur 1.12
			</p>
			
			<img src="Figur 1.12.PNG" >
			
			<ul>
				<li>Dispergert</li>
				<li>Flokkulert</li>
				<li>Deflokkulert</li>
				<li>Aggregert</li>
			</ul>
			
			<p>
				Om slammet er i en av disse tilstandene kan være noe avhengig av mekanisk
				påvirkning på løsningen, men hovedsaklig avhenger disse tilstandene av den
				kjemiske/elektriske vekselvirkningen mellom leirkrystallene. Dette er igjen avhengig
				av den kjemiske tilstanden til løsningen krystallene er i, slik som pH-verdi
				og saltinnhold (konsentrasjon og typer kationer tilstede) og type leirmineraler i
				løsningen.
			</p>
			
			<p><b>Dispergert system</b></p>
			
			<p>
				En løsning med suspenderte partikler blir beskrevet som dispergert når nedbrytningen
				av aggregater er fullstendig (alle partiklene splittet i enkeltplater).
			</p>
				
			<p>
				For leirsystemer betyr dette at partiklene kan ha både positive og negative
				kantladninger avhengig av pH. Overflaten av partiklene kan ha pH-uavhengige
				negative ladninger. Et dispergert system kan både flokkuleres og deflokkuleres.
			</p>
			
			<p>
				Når bentonitt hydrerer i ferskvann vil leirpartiklene innta en tilnærmet dispergert
				tilstand. Et godt bentonittslam vil være et slam som er dispergert og
				deflokkulert. "Spud mud" som gjerne brukes i 26" hull vil være dispergert, men
				også noe flokkulert.
			</p>
			
			<p><b>Flokkulert system</b></p>
			
			<p>
				En løsning med suspenderte partikler blir beskrevet som flokkulert når det er
				netto tiltrekningskrefter mellom partiklene. Partiklene kan da knytte seg til
				hverandre og danne løstsittende strukturer. For leirsystemer betyr det at de
				enkelte leirpartiklene eller stabler av disse binder seg sammen kant mot kant eller
				kant mot flate. Dette finner sted når leirkrystallene har frie positive ladninger
				på endeflatene. Partiklene danner da et løst tredimensjonalt nettverk.
			</p>
			
			<p>
				Når et bentonittslam flokkulerer øker viskositeten, spesielt observeres en kraftig
				økning i flytegrense og i tillegg vil filtertapet øke.
			</p>
			
			<p>Et dispergert leirsystem kan flokkuleres.</p>
			
			<p><b>Deflokkulert system</b></p>
			
			<p>
				En løsning med suspenderte partikler blir beskrevet som deflokkulert når det
				kun er frastøtende krefter mellom individuelle partikler. Dette oppnås normalt
				når forholdene er slik at partiklene har samme ladning. For leirsystemer kan
				dette oppnås under basiske forhold, hvor hver partikkels samlede ladning vil
				være negativ.
			</p>
			
			<p>
				En fullstendig deflokkulering oppnås bare ved tilsats av kjemikalier (deflokkulatorer)
				som nøytraliserer de positive ladningene på endeflatene. Partiklene har
				bare netto negative ladninger på sideflatene og vil frastøte hverandre.
			</p>
			
			<p>
				Filtertap og flytegrense i et deflokkulert bentonittslam vil være lav (ingen elektrisk
				tiltrekning mellom leirpartiklene).
			</p>
			
			<p>
			
			<p>Et dispergert eller flokkulert leirsystem kan deflokkuleres.</p>
			
			<p><b>Aggregert system</b></p>
			
			<p>
				En løsning med suspenderte partikler blir beskrevet som aggregert når mange
				enkeltpartikler bindes sammen i aggregater.
			</p>
			
			<p>
				For leirsystemer er i hovedsak basisstrukturen flak, mens krystallstrukturen best
				år av stabler av flak bundet til hverandre som i en kortstokk og vil være et
				aggregat. For bentonitt (montmorillonitt) kan enkeltflakene bli adskilt fra hverandre
				av hydrering og mekanisk påvirkning. Flakene eller stabler av flak kan
				flokkuleres eller deflokkuleres.
			</p>
			
			<p>
				Generelt er det slik at et sterkt flokkulert bentonittslam over tid vil gå over i en
				aggregert tilstand. Vi får dermed færre partikler i slammet og partikkeloverflaten
				blir mindre. Typisk kjennetegn for et slikt slam er at både den tilsynelatende
				og den plastiske viskositeten vil være lav, mens filtertapet vil være høyt.
			</p>
		</div>
	</body>
</html>