<html>
	<head>
		<link href='../../css.css' rel='stylesheet' type='text/css'>
		<script type='text/javascript' src='../../javascript.js'></script>
	</head>
	
	<body>
		<h1>1. Leire og vektmaterialer</h1>

		<p>
			I denne øvingen skal vi bygge opp et enkelt vannbasert bentonittslam, studere reologien og se hvilken effekt salt (NaCl)
			har på viskositet og filtertap. Vi skal også justere tettheten til et slam ved hjelp av barytt og premikset slam.
		</p>
		
		<p>
			De testene som skal utføres i øvingen står beskrevet i kapittel 3 i dette kompendiet.
		</p>
		
		<h2 onclick="show('5.1')">5.1 Effekt av salt (NaCl) på bentonittslam</h2>
		
		<div id='5.1'>		
			<p>
				I denne delen av øvingen skal vi blande sammen tre enkle bentonittslam (tabell 5.1)
				og se hvilken effekt salt har på leiren. Legg merke til at det tilsettes først NaOH
				for å heve pH verdien til omtrent 9,5-10,0. Dette gjøres for å få bedre løselighet
				av tilsetningsstoffer som lignitt, lignosulfonat og tanniner. En høy pH-verdi er
				også viktig for å motvirke korrosjon og for å nøytralisere eventuelt giftig H<sub>2</sub>S
				gass fra formasjonen.
			</p>
			
			<h3>5.1.1 Testing</h3>		
			
			<p>
				Testingen utføres som beskrevet i tabell 5.1. Teori om viskositetsmålinger og
				-modeller finnes i kapittel 2 i dette kompendiet.
			</p>
				
			<p>
				I resept 1 helles 350 ml vann i miksebegeret. Tilsett bentonitten sakte under
				miksing på lav hastighet. Blandingen mikses deretter i 5 minutter på høyest
				mulig hastighet. Juster pH med eventuelt tilsetning av NaOH (notér mengden
				NaOH tilsatt). Test slammet slik som anvist i tabell 5.1.
			</p>
			
			<p>
				Resept 2 blandes på samme måte som resept 1, men tilsett i tillegg salt etter
				5 minutter og miks videre i 5 minutter. Juster pH med eventuelt tilsetning av
				NaOH (noter mengden NaOH tilsatt). Test denne blandingen.
			</p>
				
			<p>
				I resept 3 tilsetter vi i stedet bentonitten til saltvann. Miks blandingen som
				beskrevet. Juster pH med eventuelt tilsetning av NaOH (notér mengden NaOH tilsatt). Test slammet.
			</p>			
		</div>
		
		<h2 onclick="show('5.2')">5.2 Økning og minskning av slamtetthet</h2>
		
		<div id='5.2'>		
			<p>
				Vi skal i denne delen se på de effekter partikkelkonsentrasjonen har på boreslammets
				fysiske egenskaper.
			</p>
			
			<h3>5.2.1 Testing</h3>
			
			<p>
				I resept 4 skal vi se på effekten barytt har på filtertap og de reologiske egenskapene.
			</p>
			
			<p>
				Vei miksebegeret tomt og noter vekten. Deretter mikses resept 1 på ny. Tettheten
				måles, og dere beregner ved hjelp av massebalanselikningen hvor mange gram
				barytt som må tilsettes for å øke tettheten til 1,32 g/ml. Korrekt slamvolum
				finner dere ved å veie begeret med slam, trekke fra vekten av begeret og dividere
				på målt tetthet.
			</p>
			
			<p>
				Tilsett beregnet mengde barytt, miks og test slammet.
			</p>
			
			<p>
				I resept 5 skal vi se på hvilken effekten reduksjon av tetthet har på de reologiske
				egenskapene til slammet.
			</p>
			
			<p>
				Regn ut antall ml premikset slam en må tilsette for å redusere slammets tetthet
				(faktisk tetthet målt i resept 4) ned til 1,22 g/ml. (Slamvolumet som vi har med
				fra resept 4 finnes ved å veie masse slam og dividere på målt tetthet). Tilsett
				beregnet mengde slam, miks og test slammet.
			</p>
		</div>
		
		<h2 onclick="show('5.3')">5.3 Rapportering/etterarbeid</h2>
		
		<div id='5.3'>
			<h3 onclick="show('5.3.1')">5.3.1 Leire</h3>
			
			<div id='5.3.1'>
				<p>
					Rapporten skal inneholde alle målte data (tabell 5.1.) og beregnede data/utregninger.
					Ut fra måleresultatene i resept 1, 2 og 3, hva har skjedd med leir (bentonitt)-
					partiklene i hver av disse blandingene?
				</p>
				
				<p>
					Måleresultatene (skjærspenning mot skjærhastighet) fra reometermålingene i
					resept 1, 2 og 3 plottes inn i SS/SH-diagrammet (figur 5.1).
				</p>
				
				<p>
					Tegn inn Bingham-kurven for resept 1 og 2 i det samme plottet sammen med
					måleresultatene (Teorien er i avsnitt 2.1.5). Anta at tettheten av bentonitt er
					2,5 g/cm<sup>3</sup>. Beregn vekt% og volum% leire i resept 1.
				</p>
			</div>
			
			<h3 onclick="show('5.3.2')">5.3.2 Vektmateriale</h3>
			
			<div id='5.3.2'>
				<p>
					Rapporten skal inneholde alle målte (tabell 5.1) og beregnede data/utregninger.
				</p>
				
				<p>
					Kommentér de forandringer en får i tilsynelatende viskositet, plastisk viskositet
					og flytegrense etter barytt-tilsetningen i resept 4 i forhold til resept 1. Stemmer
					dette med det du forventer? Begrunn svaret. Kommentér de forandringer
					en får i tilsynelatende viskositet, plastisk viskositet og flytegrense etter vanntilsetningen
					i resept 5 i forhold til resept 4. Stemmer dette med det du forventer?
					Begrunn svaret. Hva tror du er årsaken til den relativt store forandring i viskositet
					fra resept 4 til resept 5?
				</p>
				
				<p><b>Omregningsfaktorer:</b></p>
				
				<p>
					1 barrel = 42 gallons = 158,97 liter</br>
					1 ft<sup>2</sup> = 144 inch<sup>2</sup> = 929,029 cm<sup>2</sup></br>
					1 pound = 16 ounces = 453,59 g</br>
					1 bbl H<sub>2</sub>O tilsvarer omtrent 350 lbs H<sub>2</sub>O. Dermed kan man gjøre følgende gode
					tilnærming for konsentrasjon:</br>
					1 pound stoff pr. barrel vann (ppb, lbs/bbl) = 1 g av stoffet i 350 g (ml, cm<sup>3</sup>)
					vann (det vil si volumet i miksebegeret).
				</p>
			</div>
			
			<img src="Tabell 5.1.png" >
			<img src="Figur 5.1.png" >
		</div>
		
		
	</body>
</html>